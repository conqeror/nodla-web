Areál bývalej raketovej základne na Devínskej Kobyle je zaujímavý, veľký a neprehľadný. Tímy dostali inštrukcie: nepoužívaj elektronické pomôcky, pozeraj sa naokolo a nevstupuj do budov. V areáli bolo rozmiestnené množstvo papierov, po príchode si tak tím určite všimol zopár z nich. Na každom bol text v nejakom jazyku a malo byť jasné, že od tímov neočakávame znalosť napríklad baskičtiny. Pri preskúmavaní areálu sa dal pochopiť systém - škandinávske jazyky sú na kope, hispánske tiež, atď. - pôjde teda o geografické rozloženie jazykov v celom areáli. Vzhľadom na to, že Nôdľa je slovenská šifrovačka, je rozumné ísť hľadať slovenčinu. Najjednoduchšia cesta viedla z juhu - stačilo nájsť balkánske jazyky, potom maďarčinu a slovenčina už bola len kúsok (<a href="04mapa.pdf">mapa</a>). Tam, okrem slovenskej verzie textu sa nachádzal aj popis cesty na ďalšie stanovisko.